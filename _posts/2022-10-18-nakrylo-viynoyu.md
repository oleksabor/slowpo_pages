---
layout: post
title: накрило війною
date: 2022-10-18 16:55:47 +03:00
description: війна подивилась на мене, здаля і трошки, але цього вже достатньо
tags: [war,lifesucks,мишебраття]
category: life
lang: uk
---

Сьогодні мене накрило війною: 
- прилетів Калібр метрах в 500
- місцеві бомжі притягнули коляску дитячу іграшкову.
  Рівно таку, яка була в дочки, в якій вона возила свої ляльки...
  
Калібр витримав так-сяк, а от коляска дитяча посеред наших розвалин - різонула до сліз.
Абсурдністю дитячої іграшки посеред занедбаної располаги мобілізованих троєщинців.

Війна абсурдна, але скільки про це не читай у Ремарка - мозком це важко зрозуміти.

Абсурдна розбитими долями дівчат 16и річних, які нещодавно грали в ляльки,  а зараз - читають новини з війни під час повітряних тривог, замість того, щоб спокійно довчитись у випускному класі, відтанцювати випускний...
Долями поламаними юнаків - які вчать джавеліни замість підготовки до сесії.

Розбитими хатами, де було життя (яке б не було) а тепер - немає.

Комбіжирами солдатської кухні, немитим по тижню тілом.

Я в курсі про те, що спочатку людині треба зробити погано, а потім - повернути навіть хай 50% від того, що було.
І людина ця буде знову щаслива, хоча жити буде вдвічи гірше.
Але який в цьому сенс? 
Підтримати сиві бейци керманичу сусідньої держави!?

А потім російська ракета прилітає в електростанцію - і опачки, ось же воно! 
Ось ті, хто _можем павтаріть_ несуть смерть і страждання. 
Знову, як і 70, 100, 300 років тому.
Трохи прикриті маскуванням про мир і братерство, але через це дірки в цьому маскуванні проглядають каліцтва і вбивства.

В другу світову міський Київ закінчувався Подолом, Євбазом, вулицею Жилянською і Володимирською - а тепер тут живе 3 мільйони населення і просто так ці кам'яні джунглі відсутність світла не переживуть.

Тепер точно стало зрозуміло, що 24го не помилився і правильно пішов в армію.

Закінчиться все це не за рожевими прогнозами Арестовича/Буданова, а в той момент, коли дві країни втомляться наносити/відповідати ударами одна одній.

Треба протриматись - чим більше опиратимемось, тим більше залишиться нам України.
